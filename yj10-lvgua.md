《易经》第十卦

履——天泽履,兑下乾上


履虎尾，不咥人，亨。

《彖》曰：履，柔履刚也。说而应乎乾，是以履虎尾，不咥人，亨。刚中正，履帝位而不疚，光明也。

《象》曰：上天下泽，履；君子以辩上下，定民志。

初九：素履，往无咎。

《象》曰：素履之往，独行愿也。

九二：履道坦坦，幽人贞吉。

《象》曰：幽人贞吉，中不自乱也。

六三：眇能视，跛能履，履虎尾，咥人，凶；武人为于大君。

《象》曰：眇能视，不足以有明也。跛能履，不足以与行也。咥人之凶，位不当也。武人为于大君，志刚也。

九四：履虎尾，愬愬，终吉。

《象》曰：愬愬终吉，志行也。

九五：夬履，贞厉。

《象》曰：夬履贞厉，位正当也。

上九：视履考祥，其旋元吉。

《象》曰：元吉在上，大有庆也。

--------------
20170125
